<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>1. iedaļa. Dieva duālās īpašības un Viņa radītā pasaule</title>
</head>
<body>
    <h3>1.1. Dieva duālās īpašības</h3>
    <p>Kā mēs varam iepazīt Dieva dabu, ja Viņš ir neredzams? Mēs to varam izdarīt, izzinot Viņa radīto pasauli. Tāpēc apustulis Pāvils teica: „Viņa neredzamā būtība, tiklab Viņa mūžīgā vara, kā Viņa dievišķība kopš pasaules radīšanas gara acīm saskatāmas Viņa darbos.” (Rom. 1:20)</p>
    <p>Tāpat kā mākslas darbs ir autora neredzamās dabas redzama izpausme, viss, kas pastāv radības pasaulē, ir Dieva substanciālie objekti, kuros atspoguļojas Radītāja Dievišķā daba. Tāpat kā mēs jūtam mākslinieka raksturu viņa mākslas darbā, mēs varam iepazīt Dievu, izzinot daudzveidīgo radības pasauli.</p>
    <p>Lai izprastu Dievišķo dabu, izskatīsim elementus, kas ir kopēji visai radības pasaulei. Viss radības pasaulē, lai kas tas arī nebūtu, ir apveltīts ar duālajām īpašībām – janson* (vīrišķā sākotne) un imson** (sievišķā sākotne) – un var eksistēt tikai, pateicoties šo īpašību savstarpēji papildinošajām attiecībām ne tikai radības elementā, bet arī starp pašiem radības elementiem.</p>
    <p>Piemēram, atoma daļiņas – matērijas pamatsastāvdaļa – ir pozitīvi vai negatīvi lādētas vai arī neitrālas, jo pozitīvie un negatīvie elementi neitralizē viens otru. Kad daļiņas apvienojas, pateicoties savstarpēji papildinošajām duālo īpašību attiecībām, rodas atoms. Atoms savukārt var būt ar pozitīvu vai negatīvu valenci. Kad viena atoma duālās īpašības stājas savstarpēji papildinošās attiecībās ar citu atomu duālajām īpašībām, veidojas molekula. Šādi radusies matērija arī veido savstarpēji papildinošas attiecības starp duālajām īpašībām un galu galā kļūst par barības avotu augiem un dzīvniekiem.</p>
    <p>Augi vairojas, pateicoties ziedputekšņa un auglenīcas mijiedarbībai; dzīvnieku pasaulē šis process notiek, pateicoties attiecībām starp tēviņu un mātīti. Kad Dievs radīja vīrieti Ādamu, Viņš redzēja, ka „nav labi cilvēkam būt vienam” (1.Moz. 2:18). Un tikai, radījis sievieti Ievu – Ādama sievu, Viņš pirmo reizi pateica, ka viss Viņa radītais ir „ļoti labs” (1.Moz. 1:31).</p>
    <p>Jonizācijas procesā atomi kļūst par pozitīvi vai negatīvi lādētiem joniem, taču vienlaicīgi katrā no tiem ir pozitīvi lādēts kodols un negatīvi lādēti elektroni, kas ir savstarpēji vienoti. Tieši tāpat katrs dzīvnieks, tēviņš vai mātīte, eksistē, pateicoties savstarpēji papildinošām attiecībām starp viņiem piemītošiem janson un imson aspektiem. Tas pats attiecas arī uz augiem. Savukārt, aplūkojot cilvēku, mēs redzam, ka katrai sievietei piemīt vīrišķās īpašības, un katram vīrietim – sievišķās. Jebkura radības elementa pastāvēšana ir balstīta uz savstarpēji papildinošajām attiecībām starp tādiem īpašību pāriem kā iekšpuse un ārpuse, priekša un aizmugure, labā puse un kreisā puse, augša un apakša, garš un īss, stiprs un vājš, augsts un zems, plats un šaurs, austrumi un rietumi, ziemeļi un dienvidi. Tas ir izskaidrojams ar to, ka viss radības pasaulē ir veidots tā, lai varētu eksistēt tikai, pateicoties duālo īpašību savstarpēji papildinošajām attiecībām.</p>
    <p>Tātad viss eksistē, balstoties uz duālo īpašību janson un imson savstarpēji papildinošajām attiecībām. Tomēr ir vēl cits duālo īpašību pāris, kas ir vēl fundamentālāks par janson un imson.</p>
    <p>Visai radībai ir ārējā forma un iekšējā daba. Redzamais ārējais veidols atspoguļo neredzamās iekšējās īpašības. Kaut gan iekšējās īpašības ir neredzamas, tām piemīt kāda struktūra, kas redzami izpaužas noteiktā ārējā formā. Mēs iekšējās īpašības saucam par sonsan*, bet ārējo veidolu – par hjonsan**. Tā kā sonsan un hjonsan ir vienas būtnes divi savstarpēji papildinoši aspekti, hjonsan var nosaukt arī par otru sonsan. Sonsan un hjonsan kopā mēs saucam par duālajām īpašībām.</p>
    <p>Kā piemēru apskatīsim cilvēku. Cilvēkam ir ķermenis, t.i., viņa ārējais veidols, un dvēsele – viņa iekšējās īpašības. Redzamā ķermenī atspoguļojas neredzamā dvēsele. Tā kā dvēselei piemīt noteikta struktūra, ķermenis, kas to atspoguļo, arī iegūst noteiktu formu. Tāpēc par cilvēka raksturu un likteni var spriest pēc ārējā izskata. Tieši ar to nodarbojas, piemēram, hiromantija un fiziognomika. Tātad ķermenis ir ārējā forma (hjonsan), un dvēsele – iekšējā daba (sonsan). Dvēsele un ķermenis ir viena cilvēka savstarpēji papildinoši aspekti, tāpēc ķermeni var nosaukt par „otru dvēseli”. Kopā tie veido cilvēka duālās īpašības. Tātad visa radība pastāv, pateicoties savstarpēji papildinošām attiecībām starp duālajām īpašībām sonsan un hjonsan.</p>
    <p>Kādas ir sonsan un hjonsan savstarpējās attiecības? Neredzamais sonsan, iekšējais aspekts, ir cēlonis un ieņem subjekta stāvokli, bet redzamais hjonsan, ārējais aspekts, ir minētā cēloņa sekas un ieņem objekta stāvokli attiecībā pret to. Līdz ar to starp tiem pastāv savstarpēji papildinošas iekšējā un ārējā, cēloņa un seku, subjekta un objekta, vertikālā un horizontālā attiecības.</p>
    <p>Vēlreiz kā piemēru izskatīsim cilvēku. Cilvēka dvēsele ir sonsan, bet ķermenis – hjonsan. Ķermenis ir dvēseles atspulgs un darbojas atbilstoši tās norādījumiem. Tā cilvēks var dzīvot un tiekties pēc mērķiem, ko ir noteikusi dvēsele. Tādējādi starp dvēseli un ķermeni arī pastāv savstarpēji papildinošas iekšējā un ārējā, cēloņa un seku, subjekta un objekta, vertikālā un horizontālā attiecības.</p>
    <p>Arī visi radības elementi neatkarīgi no savas sarežģītības pakāpes ir apveltīti ar neredzamo iekšējo aspektu sonsan, kas atbilst cilvēka dvēselei. Tā kā sonsan ir cēlonis un subjekts, tas regulē ārējo aspektu hjonsan, kas atbilst cilvēka ķermenim. Šādas attiecības ļauj radības elementiem dzīvot un rīkoties, atbilstoši tiem noteiktajiem radības mērķiem.</p>
    <p>Dzīvniekiem arī piemīt sonsan aspekts, kas atbilst cilvēka dvēselei. Tā kā sonsan ir subjekts un cēlonis, kas virza uz noteiktu mērķi, tas ļauj ķermenim darboties un rosina dzīvnieku sasniegt savas eksistences mērķi. Augi arī ir apveltīti ar cilvēka dvēselei atbilstošu sonsan aspektu, kas ļauj augiem izpildīt savas organiskās funkcijas.</p>
    <p>Dvēsele cilvēkos rada vēlēšanos stāties harmoniskās attiecībās vienam ar otru. Pozitīvie un negatīvie joni apvienojas un rada noteiktas vielas molekulas, jo katrā jonā ir sonsan aspekts, kas rosina to īstenot šo mērķi. Elektroni izkārtojas ap kodolu, lai izveidotu atomu, jo katrs no tiem ir apveltīts ar sonsan aspektu, kas tos virza uz šo mērķi. Mūsdienu zinātne ir atklājusi, ka daļiņas, no kurām sastāv atoms, veidojas no enerģijas. Tātad enerģija arī ir apveltīta ar sonsan aspektu, kas to mudina pieņemt noteiktas formas. Taču ielūkosimies vēl dziļāk un uzmeklēsim pirmavotu, no kura ir radusies enerģija ar tās sonsan un hjonsan aspektu. Tas ir Pirmcēlonis visam, kas ir Visumā, un tātad arī tam ir jābūt apveltītam ar sonsan un hjonsan, kurš ieņem subjekta pozīciju attiecībā pret visu pārējo būtņu sonsan un hjonsan. Šo mūsu pasaules Pirmcēloni mēs saucam par Dievu, un Viņa sonsan un hjonsan – par sākotnējiem sonsan un hjonsan.</p>
    <p>Kā svētais Pāvils norādīja, izzinot visai radībai kopīgās īpašības, mēs varam iepazīt Dieva dabu: Dievs ir subjekts un Pirmcēlonis visam Visumam, un Viņa sākotnējie sonsan un hjonsan ir harmoniski vienoti.</p>
    <p>Iepriekš jau tika minēts, ka jebkurš radības elements eksistē, pateicoties savstarpēji papildinošām attiecībām starp duālajām īpašībām janson un imson. No tā izriet loģisks secinājums, ka Dievs, visas radības Pirmcēlonis, arī eksistē, pateicoties savstarpēji papildinošām attiecībām starp duālajām īpašībām janson un imson. Bībelē ir teikts: „Un Dievs radīja cilvēku pēc Sava tēla, pēc Dieva tēla Viņš to radīja, vīrieti un sievieti Viņš radīja.” (1.Moz. 1:27) Arī šie vārdi apstiprina to, ka Dievs ir subjekts, kura janson un imson duālās īpašības ir harmoniski vienotas.</p>
    <p>Kādas ir attiecības starp sonsan un hjonsan un janson un imson duālajām īpašībām? Dieva sākotnējais sonsan, kā arī sākotnējais hjonsan satur sākotnējos janson un imson, kas viens otru savstarpēji papildina, proti, sākotnējie janson un imson ir sākotnējo sonsan un hjonsan atribūti. Janson un imson attiecības ir līdzīgas attiecībām starp sonsan un hjonsan. Tādējādi starp janson un imson pastāv savstarpēji papildinošas attiecības, kādas ir starp iekšējo un ārējo, cēloni un sekām, subjektu un objektu, vertikālo un horizontālo. Tāpēc Bībelē ir teikts, ka Dievs no vīrieša Ādama ribas radīja sievieti Ievu kā viņa objektu (1.Moz. 2:22). Šajā gadījumā Dieva janson un imson izpaudās vīrišķajā un sievišķajā sākotnē.</p>
    <p>Cilvēks sasniedz pilnību, kad dvēsele kļūst par viņa dzīves centru. Tieši tāpat Visums sasniedz pilnību, kad Dievs kļūst par tā centru. Tad Visums kļūst par pilnīgu organisku ķermeni, kurā viss funkcionē tikai atbilstoši Dieva noteiktajam radības mērķim. Kā organisks ķermenis Visums arī eksistē, pateicoties sonsan un hjonsan attiecībām, kurās Dievs ir sonsan un radības pasaule – hjonsan. Tāpēc Dievs teica, ka cilvēks – Visuma centrs – bija radīts pēc Viņa tēla, t.i., kā Viņa hjonsan (1.Moz. 1:27). Pirms Visuma radīšanas Dievs pastāvēja kā subjekts ar iekšējo dabu un vīrišķo sākotni, tāpēc Viņš radīja Visumu kā savu objektu ar ārējo formu un sievišķo sākotni. To apstiprina Bībeles citāts, kur ir teikts, ka „vīrs (..) ir Dieva godības attēls un atspulgs” (1.Kor. 11:7). Saucot Dievu: „ Mūsu Tēvs,” mēs atzīstam, ka Dievs ir radības pasaules subjekts, tās sonsan un vīrišķā sākotne.</p>
    <p>Tātad Dievs ir subjekts, kurā ir harmoniski vienoti sākotnējie sonsan un hjonsan. Vienlaicīgi Dievs ir arī vīrišķās un sievišķās sākotnes harmoniska vienotība. Vīrišķā un sievišķā sākotne savukārt ieņem sākotnējā janson un imson stāvokli. Attiecībā pret radības pasauli Dievs ir subjekts, sonsan un vīrišķā sākotne.</p>
</body>
</html>